Sprawa jest prosta – jeśli chcesz studiować na najlepszym kierunku prawniczym w Polsce, zapraszamy na pięcioletnie prawo na UJ! Choć tradycje studiowania prawa na naszym Wydziale sięgają XIV wieku, oferujemy nowoczesny program nauczania, który łatwo dopasujesz do swoich potrzeb i zainteresowań dzięki bogatej ofercie przedmiotów, z których zaledwie kilka należy do grupy obowiązkowych. W trakcie studiów możesz poznać nie tylko prawo polskie, lecz także niektóre systemy zagraniczne w ramach szkół prawa obcego – niektóre programy umożliwiają uzyskanie podwójnego tytułu magistra. Nie zamykamy się w uniwersyteckich murach – współpracujemy ze światem biznesu i stawiamy na praktykę, aby Twoja wiedza i umiejętności odpowiadały potrzebom rynku. Zróżnicowana forma zajęć, możliwość udziału w prestiżowych konkursach, wsparcie działalności badawczej i indywidualne podejście do studenta sprawiają, że każdy może odnaleźć swoją ścieżkę – nie tylko w ramach klasycznych zawodów prawniczych (m.in. adwokat, radca prawny, sędzia, prokurator, komornik, notariusz, syndyk), ale także w nauce i wszelkich instytucjach wymagających wiedzy prawniczej. Nasi absolwenci niezmiennie osiągają najwyższe wyniki egzaminów na aplikacje prawnicze oraz stanowią najliczniejsze grono aplikantów sędziowskich i prokuratorskich.
Informacje o Wydziale

Wydział Prawa i Administracji jest najstarszą jednostką naukową na Uniwersytecie Jagiellońskim, jego historia sięga 1364 roku. Niezmiennie utrzymuje najwyższy poziom kształcenia, potwierdzony najwyższą oceną instytucjonalną Polskiej Komisji Akredytacyjnej, nadaniem kategorii naukowej A+ w klasyfikacji Ministerstwa Nauki i Szkolnictwa Wyższego, czołowymi wynikami w ogólnopolskich rankingach i już od kilkunastu lat najlepszą zdawalnością w egzaminach na aplikacje prawnicze.

Nauka na Wydziale Prawa i Administracji to wyjątkowa wolność wyboru: szeroki katalog przedmiotów umożliwia realizację indywidualnych ścieżek rozwoju, obecność na zajęciach jest w większości przypadków nieobowiązkowa, a praktyki realizowane są w elastycznym modelu. Ułatwiamy dostęp do wiedzy – studenci otrzymują między innymi bezpłatny dostęp do systemów informacji prawnej, bogato wyposażonych bibliotek, innowacyjnej platformy e-learningowej i wielu podręczników w formie elektronicznej.

Kładziemy nacisk na nowoczesne nauczanie i praktykę: obok wykładów oferujemy szereg ćwiczeń, warsztatów, konwersatoriów, szkoleń, projektów, kursów, symulacji rozpraw, proseminariów, seminariów i innych zajęć służących wszechstronnemu rozwojowi kompetencji. Choć Wydział znajduje się w historycznym centrum Krakowa, zajęcia odbywają się w wyremontowanych budynkach i nowym centrum dydaktycznym z salą do symulacji postępowań sądowych.

Wszyscy zainteresowani międzynarodowym wymiarem studiowania mogą korzystać z możliwości, jakie oferują m.in. Erasmus+, SYLFF Association, Pan-European Seal Programme czy uniwersytet europejski Una Europa. Na naszym Wydziale działa również kilkanaście programów praw obcych – niektóre umożliwiają zdobycie podwójnego dyplomu. Prowadzimy ok. 130 przedmiotów w językach obcych i współpracujemy z ponad 120 uczelniami w ramach Erasmus+. Nasi studenci odnoszą liczne sukcesy w prestiżowych konkursach międzynarodowych.

Stawiamy na wszechstronność wykształcenia i umożliwiamy rozwój także w zakresie interdyscyplinarnych projektów naukowych i społecznych. Współpracujemy z wieloma podmiotami ze świata biznesu i organizujemy szereg konferencji i wydarzeń łączących świat akademicki z otoczeniem społeczno-gospodarczym. Studenci szczególnie zainteresowani danymi gałęziami prawa mogą uczestniczyć w życiu licznych kół naukowych, w większości zrzeszonych w historycznym Towarzystwie Biblioteki Słuchaczów Prawa.

Rankingi, wyróżnienia, akredytacje

    Ranking Kierunków Studiów "Perspektywy":
        1. miejsce w latach 2017-2019 i od 2021 roku
        2. miejsce w 2020 roku
    Najwyższa zdawalność absolwentów – egzaminy wstępne na aplikacje
    Ranking Wydziałów Prawa przygotowany przez "Rzeczpospolitą":
        1. miejsce w latach 2017-2020 i od 2022 roku
        2. miejsce w 2021 roku
    Ranking Wydziałów Prawa przygotowany przez Dziennik „Gazeta Prawna”:
        1. miejsce w latach 2017-2018 i od 2021 roku
        2. miejsce w latach 2019-2020
    Kategoria naukowa A w dyscyplinie "nauki prawne" przyznana Uniwersytetowi Jagiellońskiemu decyzją Ministra Edukacji i Nauki

Ukończenie prawa pozwala rozpocząć karierę w jednym z wielu zawodów prawniczych, należą do nich: adwokat, radca prawny, sędzia, komornik, notariusz, syndyk, prokurator. Studenci prawa mają możliwość doskonalić praktyczną umiejętność stosowania prawa w ramach Studenckiej Poradni Prawnej oraz programu praktyk studenckich w sądach, prokuraturach, kancelariach prawnych oraz organach administracji publicznej. Od kilku lat blisko współpracujemy z najważniejszymi firmami i korporacjami prawniczymi wsłuchując się w ich potrzeby tak, aby twoja wiedza i umiejętności odpowiadały potrzebom rynku.


