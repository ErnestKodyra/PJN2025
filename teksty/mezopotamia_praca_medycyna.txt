Wprowadzenie
Najstarsze ośrodki kultury Międzyrzecza, a więc terenów leżących pomiędzy rzekami Eufratem i Tygrysem, stanowiły
skupiska miejskie z wielkimi budowlami świątynnymi. Ich dynamiczny rozwój przypadł na czwarte tysiąclecie p.n.Ch. Początkowo najaktywniejszą społecznością byli na tym obszarze
Sumerowie, którzy jako ludy azjanickie pojawili się w Mezopotamii ok. 3300 r. p.n.Ch. Sumerowie nie wytworzyli jednolitego
tworu politycznego, a jedynie miasta-państwa, rządzone przez
kapłanów, skupiających w swoich rękach władzę administracyjną, wojskową i sądową. Podstawą sumeryjskiej gospodarki
było rolnictwo i hodowla, jednakże odkrycie koła garncarskiego, koła do wozu, kolorowego szkła, a przede wszystkim brązu miało wpływ na rozkwit sumeryjskiego rzemiosła i handlu.
Potrzeby życia codziennego mieszkańców wymagały również
rozpowszechnienia sztuki pisarskiej, dzięki której przetrwały
do naszych czasów epopeje o treści mitologicznej, np. poemat
o Gilgameszu. Około 2300 r. p.n.Ch. państwa sumeryjskie
opanowane zostały przez semickie plemiona Akadów, które
odniosły swój sukces dzięki nowej, elastycznej broni – łukowi.
Po dwóch wiekach semickiej dominacji Sumerowie odzyskali
niezależność (ok. 2100 r. p.n.Ch.), ale wkrótce ulegli kolejnej sile
militarnej, azjanickich Elamitów oraz semickich Amorytów.
Inwazja Elamitów dała początek nowym państwom regionu: asyryjskiemu i semickiemu Mari. Państwo Staroasyryjskie
osiągnęło największą potęgę za rządów Szamszi–Adada (1748–
1716) w II połowie XVIII w. p.n.Ch., podbijając m.in. miasto
Mari. W ówczesnych walkach na obszarach Sumer–Akadu brały
udział różne nacje: Amoryci (skupieni koło Babilonu), Elamici,
Asyryjczycy, mieszkańcy Mari oraz ludność miasta Babilonu.
Ostatecznie przewagę polityczną uzyskał władca Babilonu –
Hammurabi (1728–1686), a babiloński bożek Marduk stał się
symbolem zwycięstwa semickich Amorytów. Hammurabi swoje panowanie poświęcił walkom z Asyrią, Mari oraz Elamitami.
Za jego następców królestwo babilońskie osłabło, a zaskakująca wyprawa Hetytów, państwa utworzonego ok. 1600 r. p.n.Ch.,
zdobyła, złupiła i zniszczyła miasto Babilon, które następnie, na
ok. 400 lat, opanowali azjaniccy Kasyci (1530–1160); wpołowie
XII w. p.n.Ch. Babilonia Kasytów legła pod ciosami Elamitów.
Równocześnie w północnej Mezopotamii ok. 1500 r. p.n.Ch. powstało Państwo Mitanni, zaś na północ od niego państwo Hurri.
W XV w. p.n.Ch. Mitanni stało się lokalnym mocarstwem, uzależniając od siebie Asyrię, Syrię i Palestynę. Podstawą jego siły
militarnej był dwukołowy zaprzęg konny.
Zastosowanie wozów bojowych (rydwanów) umożliwiło
dokonywanie zwycięskich wypraw także Hetytom, którzy
w XIV w. p.n.Ch. stali się kolejną militarną potęgą Azji Mniejszej, podbijając Mitanni i Syrię oraz walcząc z Asyrią i Egiptem. Około 1200 r. p.n.Ch. konflikty wewnętrzne oraz najazdy
dzikich plemion, m.in. Frygów, którzy utworzyli własne państwo, doprowadziły do upadku władztwa Hetytów izniszczenia
ich stolicy – Hattuszasz.
Około 1400 r. p.n.Ch. udało się Asyrii odzyskać niepodległość, uwalniając kraj spod władzy Mitanni. Ludność tzw. Średniego Państwa asyryjskiego, zintegrowana wokół postaci boga
Assura, podlegała bezpośrednio władzy króla. Wiara w surowego bożka odegrała ogromną rolę w stosowaniu przez AsyMedycyna starożytnej Mezopotamii
Medicine in Ancient Mesopotamia
Jerzy Supady
 Uniwersytet Medyczny w Łodzi
Medical University in Lodz, Poland
Streszczenie
Początki dziejów Mezopotamii sięgają połowy czwartego tysiąclecia przed narodzeniem
Chrystusa. Na jej terenie osiedlały się różne ludy, które tworzyły mniej lub bardziej trwałe organizmy państwowe, a z upływem stuleci przejawiały wspólne dziedzictwo kulturowe
i cywilizacyjne. W rozwoju medycyny Mezopotamii najbardziej zasłużyli się Babilończycy
i Asyryjczycy, o czym świadczy Kodeks Hammurabiego i gliniane tabliczki pokryte pismem
klinowym znalezione w Nippur. Medycyna miała charakter głównie magiczny.
Słowa kluczowe: historia Mezopotamii, medycyna starożytnej Mezopotamii, tabliczki
z Nippur, Kodeks Hammurabiego

Asyryjczyków wyrafinowanego okrucieństwa, zarówno w dobie
Średniego jak i Nowego Państwa. Ich agresja wobec sąsiadów
podyktowana była chęcią zdobycia ziemi i łupów. Za czynnik,
który odegrał ważną rolę w sukcesach militarnych Asyrii uznać
należy broń żelazną, zapożyczoną od Hetytów. Poza tym na
czasy intensywnej ekspansji asyryjskiej przypadło osłabienie
innych państw Międzyrzecza.
W X i IX w. p.n.Ch. na godnego przeciwnika Asyrii wyrosło
Urartu. Władcy tego państwa rezydowali w Tuspie nad jeziorem Wan (wschodni teren dzisiejszej Turcji). W połowie XI w.
p.n.Ch. ukształtowało się Nowe Państwo asyryjskie, dochodząc
do największej potęgi za Tiglatpilesara (745–727). Kolejni królowie zdobyli Syrię, elamicką Babilonię (648), Izrael oraz zadali ostateczny cios Urartu, niszcząc Tuspę. W VII w. p.n.Ch.
Asyryjczycy opanowali nawet Egipt. Za Aszurbanipala (668–
626) Asyria osiągnęła największe rozmiary terytorialne, ale
po śmierci monarchy osłabła. Bunt podbitej ludności, głównie
Babilończyków sprzymierzonych z Medami, doprowadził do
zagłady znienawidzonego mocarstwa (608 r.). Zemsta zwycięzców była zaciekła. Z Asyrii pozostały tylko ruiny i zgliszcza.
Babilonia uwolniła się spod władzy Asyrii już w 625 r.
p.n.Ch., tworząc Państwo Nowobabilońskie. Za króla Nabuchodonozora (604–562) odbudowany Babilon stał się potężną
twierdzą i bogatym ośrodkiem życia gospodarczego. Tenże
władca na początku VI w. p.n.Ch. zdobył izniszczył Jerozolimę,
a ludność uprowadził w niewolę (niewola babilońska Żydów).
Późniejsi królowie byli monarchami słabymi. Syn ostatniego
babilońskiego króla, Nabonida, biblijny Baltazar, znany ze słynnej uczty, podczas której tajemnicza ręka napisała na ścianach
pałacu zapowiedź zagłady miasta: Mane, Tekel, Fares, został
w 539 r. podbity pod Opis przez króla perskiego Cyrusa. Cyrus
zajął Babilon, likwidując tym samym ostatnie państwo semickie w Mezopotamii.
W VII w. p.n.Ch. na terenach zniszczonego państwa frygijskiego (dzisiejsza zachodnia część Turcji) powstała Lidia. Upa dek Asyrii pozwolił Lidyjczykom wzmocnić i rozszerzyć swój
stan posiadania na wschodzie aż po granicę z Medią. Podbili
także kolonie greckie na wybrzeżu Azji Mniejszej. Przysłowiowe w świecie antycznym bogactwo królów lidyjskich, przyciągało na dwór monarszy w Sardes greckich pisarzy i artystów.
W 585 r. p.n.Ch. Medowie zaatakowali Lidię, ale w czasie decydującej bitwy nad rzeką Halys doszło do przerwania walk
z powodu zaćmienia słońca. Trzydzieści lat później ostatni król
lidyjski Krezus został pod murami Sardes pobity przez perskiego władcę Cyrusa.
Persowie, zasiedlający tereny dzisiejszego Iranu, w 600 r.
p.n.Ch. wtargnęli do Elamu, który po upadku Asyrii stał się
krajem bezpańskim, i przenieśli stolicę swojego państwa do
Suzy. W połowie VI w. p.n.Ch., oprócz Lidii i Babilonu, opanowali Medię, tworząc monarchię persko–medyjską, która pod
wodzą Kambyzesa w 525 r. zdobyła Egipt. Na przełomie VI i V
w. p.n.Ch. Persja pod rządami Dariusza I stała się uniwersalną monarchią na terenie Azji Mniejszej [1]. Jej kres za sprawą
zwycięstw Aleksandra Macedońskiego nastąpił w IV w. p.n.Ch.
Medycyna starożytnej Mezopotamii
Medycyna ludów prymitywnych, a za takie uznać należy opisane powyżej plemienne nacje Mezopotamii i Azji Mniejszej,
przeniknięta była elementami empirycznymi i magiczno-religijnymi. Toteż pomimo dość wysokiego, jak na ówczesne możliwości, poziomu terapeutycznego, czynnik religijny w relacji
pacjent–bóstwo odgrywał istotną rolę przy interpretacji przyczyn choroby, identyfikacji dolegliwości oraz podejmowaniu
prób leczenia. Pogląd, iż wpływ antycznych bogów determinuje
stany psychofizyczne chorych nadawał odpowiednią rangę medycynie, ale był także przyczyną jej ograniczeń. Niemniej jednak dostrzegano związek pomiędzy procesami psychicznymi
a patologicznymi zmianami organicznymi, które występowały
u chorych. Ludy Międzyrzecza doceniały znaczenie zdrowia,
a nieobecność chorób i cierpień z tym związanych była ich
podstawowym życzeniem. Większość ówczesnych religii dawała osobom wierzącym nadzieję na życie pozagrobowe, mające rekompensować wszystkie niedole egzystencji doczesnej.
Natomiast religia ludów Mezopotamii inaczej odpowiadała na
pytanie o przyszłość człowieka po śmierci; przedstawiała ją
bardzo pesymistycznie. Miejsce, do którego trafiali zmarli nie
gwarantowało spokoju i łatwego życia, było niegościnne i ponure. Ta groźna zapowiedź religijna motywowała pragnienie do
jak najdłuższego przebywania na ziemi pośród istot żywych.
Sumeryjski epos o Gilgameszu wyrażał tęsknotę ówczesnych
ludzi do nieśmiertelności, a równocześnie studził ich nadzieję
na życie wieczne:
Życia wiecznego, do którego tęsknisz, nigdy nie osiągniesz.  Tylko  bóg  może  z  ludzi  zmarłych  wyprowadzić  tchnienie  śmierci  i  przywrócić  im  życie…  Gilgamesz ogłosi tobie radość w dzień i w nocy. Twoje 
dni i noce będą w pełni szczęśliwe i powinny zostać 
wypełnione  śpiewem  i  tańcem…  Otocz  ramieniem 
swoją kobietę i doznaj przyjemności i szczęścia miłości. Tylko to mogą ludzie osiągnąć, nic więcej.
Źródłami do medycyny starożytnej Mezopotamii są przede
wszystkim bardzo liczne tabliczki gliniane pokryte pismem
klinowym. Odkopano je na terenie Międzyrzecza w różnych
miejscach, np. w ruinach miast sumeryjskich, asyryjskich,
babilońskich i innych. Ogromny zbiór kilkunastu tysięcy tabliczek odkryto w Nippur. Znaczącym źródłem jest kodeks
Hammurabiego wykuty w jednolitej bryle kamiennej w XVIII
w. p.n.Ch., znaleziony w Suzie w 1902 r. i eksponowany obecnie
w paryskim Luwrze. Kolejną grupę świadectw stanowią przekazy greckich historyków starożytnych, m.in. Herodota z V w.
p.n.Ch. Wspomnieć również należy o wykopaliskach archeologicznych, m.in. amuletów, rytualnych figur i wizerunków bogów [2, 3].
Na podstawie tabliczek pokrytych pismem klinowym dowiadujemy się o trzech domniemanych mechanizmach wywołujących choroby. Pierwsza przyczyna wiązała się z bezpośrednim
ukaraniem grzesznika przez boga. Druga, najczęstsza, była następstwem rezygnacji bóstwa z obrony człowieka przed wywołującym chorobę demonem. Trzeci mechanizm stanowił konsekwencję czarnej magii, za sprawą której zły duch przenikał do
ciała człowieka i inicjował choroby. We wszystkich okolicznościach chorobę interpretowano jako karę za obrazę boga i fakt
wniknięcia do ciała ducha zła lub kreatury będącej owocem
aktu płciowego kobiety lub mężczyzny z demonem. Fundamentalną zależnością w tak pojmowanej myśli medycznej był ścisły
związek pomiędzy grzechem pacjenta a chorobą. Hołdowano
przekonaniu, że czyn nieetyczny pociąga za sobą następstwa
cielesne. Także zaobserwowane zakażenie chorobą poprzez
bezpośredni kontakt z inną osobą tłumaczono utratą łaski boga.
Starając się izolować „nieczystych” od ludzi zdrowych, a także myjąc ciało po zetknięciu się z opętanym przez złego ducha
chorym, nieświadomie stosowano zasady racjonalnej higieny.
Zadaniem lekarzy Międzyrzecza było chorobę stwierdzić
i określić sposoby jej leczenia. Należało także poznać przyczynę schorzenia, ustalając bezpośrednią lub pośrednią ingerencję
boga. Na tej podstawie chorobę prognozowano i podejmowano
skuteczną terapię. Leczenie przynosiło pożądany efekt jeżeli
lekarz-kapłan za pomocą wróżb wszedł w uprzedni kontakt
z bogiem i przewidział jego zamiary na przyszłość. Istniały
różne formy wróżb: przepowiednie w oparciu o zachowanie się
płomienia i dymu, interpretowanie horoskopów astrologicznych,
ocenianie kształtu plam oleju na powierzchni wody, tłumaczenie
snów, hepatoskopia, czyli dokładne oglądanie wątroby zabitego
zwierzęcia [4]. Lekarz-kapłan opuszczając świątynię i udając się
do domu chorego rozważał znaczenie naturalnych zjawisk, które obserwował, czuł i słyszał w otaczającej go przyrodzie, np.
odgłosy zwierząt, szum wiatru, kształt chmur, lot ptaka. Na tej
podstawie wnioskował o dalszym przebiegu choroby.
Spośród powyżej wymienionych wróżb najczęściej dokonywano ścisłego rytuału oglądania wątroby, wierząc widentyfikację ofiarnego zwierzęcia z szukającym pomocy człowiekiem. Na
początku ceremonii lekarz–kapłan prosił boga, aby za pośrednictwem wnętrzności zwierzęcia objawił swoje zamiary wobec
chorego. Oglądano wątrobę w jej naturalnym umiejscowieniu,
starając się określić związek narządu z innymi strukturami
jamy brzusznej, głównie jelitami. Potem ze zwłok wyjmowano
narząd i poddawano badaniu optycznemu z każdej strony. Dostrzeżone lub domniemane zmiany w wyglądzie wątroby interpretowano w kontekście stanu zdrowia pacjenta. Hepatoskopia
była wizją powierzchowną i nie spowodowała zainteresowania
anatomią.
Symptomy chorób znalazły swoje odbicie w tekstach pisanych na glinianych tabliczkach. Na podstawie wyszczególnionych objawów możemy jedynie przypuszczać, że choroba dotyczyła narządów danego układu. Tak więc kaszel, odpluwanie
plwociny, ucisk w klatce piersiowej, krwioplucie, uczucie braku
powietrza przypisać możemy chorobom układu oddechowego.
Biegunki, żółtaczka, kolki brzuszne, hemoroidy były zapewne
objawami chorób układu pokarmowego. Symptomy ze strony układu moczowo-płciowego charakteryzowały się krwiomoczem, zaburzeniami w oddawaniu moczu, bólami cewki
moczowej i pęcherza moczowego oraz napadami bólowymi
w okolicy lędźwiowej. Bóle głowy mogły sugerować migrenę
albo poważną chorobę układu nerwowego. Źródła wspominają również o dolegliwościach laryngologicznych, jak bóle uszu
i krwawienia z nosa oraz odontologicznych, głównie bólach zębów. Bardzo ciekawe informacje dotyczyły spraw związanych
z porodem, nad przebiegiem którego czuwała boginka Mama
lub Mami. Bogini karmienia piersią nazywała się Nintud i do
niej kierowano modły o zdrowie noworodka. Jeżeli dziecko nie
było karmione piersią i zmarło, wówczas matkę uznawano za
wyrodną i według prawa asyryjskiego karano obcięciem sutka.
Również Kodeks Hammurabiego przewidywał surowe kary dla
kobiet za usunięcie ciąży [5].
Jak już wspomniano, choroby uważano za rezultat grzesznego postępowania oraz efekt niedyspozycji organizmu lub
uszkodzeń cielesnych. Dlatego terapia przybierała formę dychotomiczną. czyli opartą na wieloletnim doświadczeniu. Wpierwszym przypadku kapłan-lekarz starał się udobruchać obrażone
bóstwo poprzez modlitwę, składaną ofiarę lub magię. Najsilniejszy bóg, Marduk, do którego najczęściej kierowano prośby,
mógł interweniować w określonej sprawie u innych bogów, np.
Szamasz i Istar. Podczas modlitwy podkreślano wszelkie atrybuty wielkości boga, przedstawiano sytuację zdrowotną pacjenta oraz jego rozpacz, jako człowieka chorego.
Składane ofiary miały znaczenie szczególne. Przede wszystkim stanowiły formę pokuty i dyktowane były nadzieją na przebłaganie bóstwa za popełnione przez chorego grzechy. Kiedy
indziej zwierzę ofiarne utożsamiano z grzesznikiem. Pozbawiając je życia wymierzano tym samym karę człowiekowi, uwalniając osobę cierpiącą od zarzutu wykroczeń przeciwko zasadom ówczesnej moralności. W ofierze składano bogom różne
rodzaje zwierząt domowych, ale także zwierzęta dzikie, owoce,
zboże, odzież itp. Na uroczystości ofiarne przygotowywano
magiczne figurki człowieka, które pomagały identyfikować
składaną ofiarę z pacjentem i zapewniały choremu perspektywę wyleczenia i bezpieczeństwa. Uciekając się do różnych cudownych zabiegów oraz ujętych w formuły zaklęć i zamawiań
wierzono, że w ten sposób zmusi się demony do posłuszeństwa.
Magię dzielono na białą, przy pomocy której usiłowano przepędzić z chorego złe duchy i przywrócić pacjentowi zdrowie oraz
magię czarną, bardzo dla ludzi szkodliwą, odpowiedzialną za
szerzące się choroby i śmierć. Magiczne formuły miały niekiedy charakter profilaktyczny, inne odwoływały się do pomocy
bogów, a jeszcze inne stosowano podczas leczenia opartego na
racjonalnym doświadczeniu, którym chciano organizm pacjenta ożywić i wzmocnić. Jeżeli uznano, że za chorobę odpowiada
magia czarna, starano się jej działanie zneutralizować i osłabić. W tym celu wykorzystywano figurki z materiałów łatwopalnych lub łatwo się topiących, np. z gipsu, tłuszczu, drewna,
ołowiu, które za pomocą zaklęć utożsamiano ze sprawcą zła.
Wygłaszając kolejne formuły zamawiań usiłowano rzuconą na
człowieka klątwę oddalić, a przypisane do zła statuetki palono
lub stapiano [6].
Informacje o medycynie racjonalnej, opartej na długoletnim
doświadczeniu, czerpiemy również z przekazów na glinianych
tabliczkach. Nie istnieją teksty długie, lecz krótkie, wręcz lakoniczne, np. Korzeń lakmusowy – lek na ból zębów – jest zakładany  na  ząb. Na podstawie tych opisów zidentyfikowano
250 roślin leczniczych, 108 substancji zwierzęcych i 120 substancji mineralnych będących składnikami różnych leków. Na
ingrediencje roślinne składały się owoce, tj. winogrona, figi,
granaty, a poza tym czosnek, cebula, zielony groszek, ogórki,
sałata głowiasta, wilcza jagoda; zboża – kasza, pszenica, proso;
przyprawy korzenne – koper włoski, tymianek, szafran, cykoria, musztarda; kwiaty – róża, mira i inne. W celach leczniczych
używano również korzeni roślin, kory i owoców drzew, m.in.
cedrów, pinii, drzewa laurowego oraz gałęzi mirty i jałowca.
Uzupełnia tę listę ciemiernik, opium, mandragora oraz konopie.
Rzadziej do wyrobu leków wykorzystywano substancje mineralne. Na terenie Mezopotamii kwitło garncarstwo, rozwijała
się sztuka dmuchanych naczyń szklanych oraz wyrobów z laki.
Na tej podstawie można sądzić, że znano także sposoby wyizolowywania substancji mineralnych oraz ich przetapiania. Z tych
minerałów sporządzano m.in. pomady dermatologiczne i krople do oczu. Najczęściej stosowanymi do produkcji leków pierwiastkami i związkami chemicznymi były: siarka, ołów, miedź,
antymon, arszenik, piryt, ałun, kreda i inne [7].
Produktom pochodzenia zwierzęcego ludzie Mezopotamii
przypisywali własności magiczne, co decydowało oich częstym
zastosowaniu w medycynie. Z tego względu istniało duże zapotrzebowanie na wnętrzności zwierząt, głównie lwów, lisów,
wilków, żab, gazeli, ptaków, a nawet insektów. Wykorzystywano także wydaliny zwierząt, tj. mocz i ekskrementy oraz skórę,
włosy, kości itd.
Typową dla kapłanów-lekarzy skłonność do przepisywania
wielu leków należy określić mianem polifarmacji. Recepty, zawsze skomplikowane i zawierające nowe substancje, miały na
celu budzić respekt pacjenta dla wiedzy lekarza. Archeolodzy
odkopali dzbany używane do aplikowania medykamentów,
przede wszystkim wytwarzanych z roślin. Innym sposobem
przyjmowania środków leczniczych było wdychanie dymu
i pary, zakraplanie oczu i cewki moczowej, wcieranie maści
oraz wprowadzanie czopków do odbytu.
Niewiele wiadomo na temat działań chirurgicznych i fizjoterapeutycznych. Z przekazów źródłowych można wnioskować,
że ówcześni cyrulicy dokonywali niewielkich zabiegów operacyjnych, m.in. ekstrakcji zębów, upustów krwi, nacinania ropni, usuwania zaćmy. Zapewne kuracja ciepłem i masażem była
także domeną rzemieślników [8]. Sztuka magicznego leczenia
przybierała formę religijnego ceremoniału, którego splendor zależny był od pozycji społecznej pacjenta. W przypadku chorego
z wyższych warstw ludności, odbywała się wesoła procesja. Na
jej czele szedł w rytualnym stroju lekarz-kapłan w otoczeniu
osób symbolizujących dobre i złe demony. W kondukcie postępował śpiewający chór oraz człowiek uderzający w kocioł, gdyż
sądzono, że donośne dźwięki tej swoistej perkusji odstraszą
i spowodują ucieczkę złych duchów. Podczas marszu recytowano magiczne formuły, których znaczące fragmenty powtarzali
obecni ludzie. Jeżeli pacjent pochodził z nizin społecznych to
ceremonia magicznych zaklęć była spektaklem bardzo skromnym i odbywała się w domu. Powrót pacjenta do zdrowia świętowano śpiewając pieśni.
W V w. p.n.Ch. Mezopotamię odwiedził historyk grecki Herodot. Będąc w Babilonii zaobserwował, że Chorych wynoszono 
z domu na rynek, ponieważ nie mają lekarzy. Przechodnie zbliżali się do chorego, radzili mu i namawiali, aby uczynił to, co oni 
sami czynili albo widzieli, jak drudzy czynili w podobnej chorobie. Nie wolno natomiast u nich milcząco przejść obok chorego, 
nie zapytawszy go, na jaką cierpi niemoc. Na podstawie powyższego cytatu można mniemać, że w Mezopotamii nie istniał
zawód lekarza. Zapewne nie było na tych terenach medyków
przypominających lekarzy greckich, wykształconych specjalistów, z wytyczonymi przez wiedzę kierunkami postępowania
[9]. Badacze starożytności ustalili, że lekarzy w Mezopotamii
dzielono na trzy grupy zawodowe: medycy o ograniczonym
znaczeniu (azu), oglądacze lub prorocy (baru), oczyszczacze
i egzorcyści (ashipu). Kapłani-lekarze byli zobowiązani określić
złego ducha, który odpowiadał za wystąpienie danej choroby
oraz przygotować leki „ożywione” modlitwą. Kapłani-lekarze
posiadali duży autorytet społeczny oraz cieszyli się wielkim
szacunkiem. Kodeks Hammurabiego przewidywał ciężkie kary
za błędy chirurgiczne cyrulików, ale kapłanów–lekarzy stawiał
ponad prawem i wszelkimi ludzkimi ocenami.
Wiedza medyczna była w Mezopotamii przekazywana z ust
do ust. Tabliczki pokryte pismem klinowym wspomagały jedynie pamięć lekarza, będąc spisami leków oraz komentarzami
wróżb z oglądu wątroby; służyły do utrwalania wiedzy ludziom
zawiązanym z medycyną. Posiadający wiedzę powinien uczyć 
innego posiadającego wiedzę. Nie posiadający wiedzy nie powinni tabliczek czytać.
W kolejnych latach po odkryciu Kodeksu Hammurabiego
znaleziono zapisane pismem klinowym tabliczki odnoszące
się do problematyki medycznej i określające kary za fizyczne
uszkodzenie ciała [10] np. Jeżeli człowiek przy pomocy narzędzia obetnie innemu człowiekowi kończynę dolną, musi zapłacić 
poszkodowanemu 10 szekli srebra. Tekst w Kodeksie Hammurabiego podzielono na 282 paragrafy, zwane inaczej artykułami.
Paragrafy od 215 do 240 dotyczą spraw medycznych, które są
traktowane równorzędnie z czynnościami architektów i budowniczych okrętów. Stąd wniosek, że sztukę lekarską zaliczano
w Babilonii do rzemiosła. Jak już wspomniano, działalność
medyków-kapłanów wyłączono spod jurysdykcji państwowej.
Przepisy kodeksu odnosiły się wyłącznie do praktyk cyrulików
(gallabu), którzy wykonując drobne zabiegi chirurgiczne podlegali przepisom prawa. Paragrafy Kodeksu Hammurabiego regulowały wysokość opłat za wyleczenie pacjenta oraz rodzaje kar
za popełnione błędy terapeutyczne. Wysokość honorariów oraz
przewidywanych dla cyrulików kar uzależniona była od pozycji
społecznej pacjenta [11].