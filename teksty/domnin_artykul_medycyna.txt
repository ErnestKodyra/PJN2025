Jakie są rodzaje chirurgii? Czym zajmuje się chirurg?

Chirurgia to dział medycyny towarzyszący nam od czasów starożytnych i równie długo ratujący życie ludzi. Dzisiaj, dzięki nowoczesnej technologii i wieloletniemu przeszkoleniu specjalistów, możemy uzyskać pomoc w nawet najgroźniejszych przypadkach. Z poniższego artykułu dowiesz się, czym zajmuje się chirurg ogólny oraz jakie rodzaje chirurgii wyróżniamy.
Na skróty:

    Chirurg ogólny – czym się zajmuje?
    Co robi chirurg ogólny podczas zabiegów? Jakie są jego kompetencje?
    Główne rodzaje chirurgii – co warto wiedzieć?
        Chirurg naczyniowy
        Neurochirurg
        Kardiochirurg
        Chirurg stomatolog
        Chirurg plastyczny
        Chirurg dziecięcy
    Skierowanie od lekarza podstawowej opieki zdrowotnej – czy jest potrzebne u chirurga ogólnego?

Chirurg ogólny – czym się zajmuje?
Chociaż chirurgia kojarzy się nadal z salą operacyjną, zestawem skalpeli i nerwową atmosferą podczas ważnego zabiegu, to w rzeczywistości chirurg zajmuje się także prostszymi przypadkami. Z większością powszechnych problemów poradzi sobie chirurg ogólny. Chociaż w dzisiejszej medycynie rzeczywiście stawia się na specjalizację lekarzy, to umiejętności chirurga ogólnego nie ustępują innym chirurgom mającym konkretne specjalności. Również on musi wykazać się nadzwyczajnymi zdolnościami manualnymi, silną psychiką, opanowaniem w trudnych sytuacjach oraz oczywiście rozległą wiedzą medyczną. Chirurg ogólny zajmuje się mniej lub bardziej złożonymi zabiegami, zarówno przy znieczuleniu miejscowym, jak i ogólnym. Zazwyczaj jego domeną jest chirurgia miękka, czyli operowanie tkanek miękkich – zwłaszcza w obrębie jamy brzusznej i klatki piersiowej, a także zmian skórnych. Jeśli jednak do danej placówki trafi pacjent ze złamaniem wymagającym interwencji w trybie ambulatoryjnym, to w takim wypadku chirurg ogólny również udzieli potrzebnej pomocy. Chirurga ogólnego odwiedzają osoby o szerokim spektrum dolegliwości. Na poniższej liście zebraliśmy najczęstsze z zabiegów wykonywane przez tego lekarza:

    wycinanie wyrostka robaczkowego,
    wycinanie pęcherzyka żółciowego,
    usuwanie przepuklin,
    wycinanie tarczycy,
    leczenie zabiegowe żylaków,
    leczenie oparzeń,
    leczenie proktologiczne,
    usuwanie ciał obcych wbitych w tkanki miękkie,
    usuwanie zmian skórnych,
    drobne zabiegi takie jak szycie ran, zdjęcie szwów, nacięcia ropnia, oczyszczanie ran,
    nastawianie złamanych kończyn, zakładanie i zdejmowanie gipsu oraz inne zabiegi wykonywane w razie urazów.

Z powyższej listy wynika, że praca chirurga ogólnego jest pełna różnorodnych wyzwań i z pewnością wymagająca, nawet jeśli niektóre zabiegi nie są skomplikowane.
Co robi chirurg ogólny podczas zabiegów? Jakie są jego kompetencje?
Jeśli zastanawiasz się, czym zajmuje się chirurg ogólny podczas zabiegów, to powinieneś wiedzieć, że jego zakres działania jest naprawdę szeroki i obejmuje większość narządów człowieka. Chociaż w przypadku powikłań i bardziej złożonych operacji nieodzowny będzie chirurg specjalista, to większość podstawowych zabiegów chirurgicznych jest w stanie wykonać chirurg ogólny. Dotyczy to zwłaszcza operacji w obrębie jamy brzusznej. Interwencja chirurga ogólnego konieczna jest np. w przypadku wystąpienia stanu zapalnego i ropnia. Ropień, samoistnie pękając, może poszerzyć zakres infekcji i narazić pacjenta na powikłania. Z tego powodu wymagane jest odpowiednio szybkie nacięcie ropnia, zwłaszcza jeśli pojawia się on na narządach wewnętrznych. Równie często zdarza się m.in. kamica lub zapalenie pęcherza żółciowego, które mogą doprowadzić do potrzeby jego usunięcia. Wycięcie pęcherzyka żółciowego wykonywane jest przy znieczuleniu ogólnym i charakteryzuje się niskim ryzykiem, szybkim powrotem pacjenta do zdrowia i poprawą komfortu życia – znikają silne bóle pod żebrem po spożyciu posiłków. Chirurg ogólny może też pomóc w nagłych przypadkach. Mowa zarówno o poważnych złamaniach, jak i różnego rodzaju ranach. Głębokie rany zdecydowanie wymagają bezzwłocznej interwencji, zwłaszcza jeśli krwawienie jest intensywne i mogą być uszkodzone warstwy podskórne. Odpowiednio szybkie zszycie rany przy znieczuleniu miejscowym jest nie tylko niemal całkowicie bezbolesne, ale także przyspiesza gojenie się rany, eliminuje ryzyko zakażenia i zmniejsza widoczność blizny. Zapalenie wyrostka robaczkowego to jedna z powszechniejszych dolegliwości w jamie brzusznej, która kwalifikuje się do leczenia przez chirurga ogólnego. Wycięcie wyrostka robaczkowego powinno być przeprowadzone jak najszybciej, aby uniknąć ryzyka groźnych powikłań. Przeprowadzona prawidłowo operacja nie niesie wysokiego ryzyka dla zdrowia i życia pacjenta. Leczenie żylaków przez chirurga ogólnego może obejmować zarówno standardową operację, jak i jej laserową wersję. Operacje żylaków w wersji klasycznej polegają na usunięciu niewydolnej żyły w całości, zaś z użyciem lasera na ich trwałym termicznym zamknięciu.
Główne rodzaje chirurgii – co warto wiedzieć?

Jak się przekonaliśmy, chirurg ogólny jest w stanie pomóc nam z wieloma dolegliwościami, zwłaszcza obejmującymi jamę brzuszną. W specyficznych i trudniejszych dziedzinach będzie jednak potrzebny jeden z działów chirurgii specjalistycznej. Doświadczenie oraz dodatkowe specjalistyczne przeszkolenie takiego lekarza owocują znacznie większym bezpieczeństwem pacjenta i wysoką jakością usług medycznych. Przyjrzyjmy się najczęściej spotykanym rodzajom chirurgii.
Chirurg naczyniowy
Chirurg naczyniowy zajmuje się leczeniem operacyjnym żył i tętnic oraz naczyń limfatycznych. Do dyspozycji chirurga naczyniowego pozostają zaawansowane metody diagnostyczne, dzięki którym może wykryć groźne choroby żył na wczesnym etapie rozwoju. Przeprowadza on operacje na otwartych tkankach, jak i z użyciem chirurgii wewnątrznaczyniowej.
Neurochirurg

Neurochirurg jest specjalistą w kwestii układu nerwowego i to on przeprowadza najtrudniejsze i często ratujące życie operacje, także na mózgu. Guz mózgu, przepuklina czy wodogłowie to choroby, z którymi ten chirurg spotyka się regularnie.
Kardiochirurg

Jednym z bardziej rozpoznawalnych chirurgów specjalistów jest kardiochirurg, którego domeną są przeszczepy serca lub wszczepianie by-passów i rozruszników. Te poważne operacje w obrębie klatki piersiowej prowadzone w znieczuleniu ogólnym wymagają wielu lat nauki, praktyki i predyspozycji personalnych, aby ryzyko błędu podczas zabiegu było minimalne.
Chirurg stomatolog

Chirurg stomatolog wbrew pozorom nie ogranicza się tylko do poważniejszych zabiegów w obrębie jamy ustnej, w tym leczenia implantologicznego lub protetycznego. Jest w stanie pomóc także przy chorobach dziąseł, kości, a nawet zatok. Podczas swojej pracy chirurdzy stomatolodzy wykorzystują specjalistyczne narzędzia chirurgiczne np. wiertło lub skalpel chirurgiczny.
Chirurg plastyczny

Chirurgia plastyczna jest szeroko znaną specjalizacją, która nie opiera się wyłącznie na operowaniu nieestetycznych zmian skórnych. Chirurg plastyczny prowadzi też operacje tkanek miękkich przy wadach wrodzonych i urazach, zwłaszcza w przypadku rozległych poparzeń skóry.
Chirurg dziecięcy

Chirurg dziecięcy w ramach swoich obowiązków musi wypracować odpowiednie podejście do młodego pacjenta i wykazać się dużą dawką zrozumienia i cierpliwości. Ta specjalizacja skupia się także na wczesnym wykrywaniu i leczeniu wad wrodzonych u dzieci.
Skierowanie od lekarza podstawowej opieki zdrowotnej – czy jest potrzebne u chirurga ogólnego?

Wiele z zabiegów chirurgicznych powinno być wykonanych jak najszybciej. Mowa przede wszystkim o urazach mechanicznych przerywających ciągłość tkanek. Czy zatem chirurg ogólny wymaga skierowania od lekarza podstawowej opieki zdrowotnej (POZ)?

By skorzystać z fachowej pomocy chirurga ogólnego, konieczne jest skierowanie od lekarza pierwszego kontaktu. Oczywiście nie dotyczy to klinik prywatnych, gdzie takiego skierowania nie potrzebujemy. Nie powinno być to problemem, gdyż skierowanie uzyskamy po przeprowadzeniu wstępnych badań. Jeśli jednak nagły wypadek wymaga natychmiastowej interwencji, to zdecydowanie należy udać się na najbliższy Szpitalny Oddział Ratunkowy.
FAQ:

1. Czym zajmuje się chirurg ogólny w kwestii diagnostyki?

Chirurg ogólny w swojej pracy wykonuje przede wszystkim zabiegi, jednak jego działalność to także diagnostyka i klasyfikacja do leczenia nowotworów w obrębie chorób skóry.

2. Ile trwa nauka, aby zostać chirurgiem?

Droga do zostania chirurgiem jest długa, trudna i z pewnością nie każdy jej sprosta, choćby ze względu na obciążenia dla psychiki. Jeśli chodzi o edukację, to poza 6-letnimi jednolitymi studiami medycznymi, należy odbyć także 6-letnią specjalizację chirurgiczną, szereg staży i kursów, a na końcu zdać wymagający test teoretyczny i praktyczny.

3. Czy każdy chirurg może operować dzieci?

Jest to możliwe wyłącznie w przypadku zagrożenia życia i zdrowia małego pacjenta, a obecność chirurga dziecięcego nie jest możliwa na miejscu. W każdym innym wypadku jest to zabronione.