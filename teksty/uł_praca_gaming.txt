119
Maria B. Garda
Uniwersytet Łódzki
Gry komputerowe jako dziedzictwo kulturowe
Jesteśmy przyzwyczajeni do mówienia o grach komputerowych jako o „nowych mediach”, podczas gdy mają one już swoją ponad półwieczną historię. Nie wystarczy
jednak uświadomić sobie, że pionierskie tytuły są zabytkami elektronicznej rozrywki, chciałoby się rzec „starymi mediami”. Istotnym jest, aby zrozumieć, że gry
komputerowe są pod wieloma względami „umierającymi mediami”, ponieważ jako
grywalne całości (tzn. sprzęt i oprogramowanie w pierwotnej konfiguracji) mają ograniczony termin trwałości, a utrzymanie ich oryginalnego stanu funkcjonowania staje
się z upływem lat niemożliwe. W tym kontekście James Newman [2012, 154] stawia
prowokacyjną tezę, aby „pozwolić grom umrzeć”1, gdyż nigdy nie uda nam się ich
zachować takimi jakie były kiedyś. Autor oczywiście niuansuje później tę wypowiedź
i okazuje się, że jest ona jedynie wyrazem jego oryginalnej wizji ocalenia gier dla przyszłych pokoleń. Niemniej obecność tego rodzaju deklaracji skłania do refleksji nad
strategiami zachowania gier komputerowych jako dziedzictwa kulturowego, nie tylko
światowego, ale przede wszystkim polskiego.
Jak możemy dowiedzieć się ze strony internetowej polskiego Narodowego Instytutu Dziedzictwa (NID 2013), dziedzictwo kulturowe „stanowi (…) dorobek materialny i duchowy poprzednich pokoleń, jak również dorobek naszych czasów. Oznacza
wartość – materialną lub niematerialną – przekazaną przez przodków i określającą
1 Cytaty z obcojęzycznych źródeł, jeśli nie zaznaczono inaczej, podaję we własnym przekładzie.
120 Maria B. Garda
naszą kulturę”. Zgodnie z tą definicją, najczęściej otaczane są opieką wszelkiego rodzaju „pomniki historii”. Mogą to być obiekty architektoniczne, jak chociażby zespół
zabudowy Kazimierza Dolnego nad Wisłą, lub lokalizacje geograficzne jak pole bitwy pod Grunwaldem. Intuicyjnie postrzegamy takie miejsca jako dziejowo istotne,
ponieważ są świadectwem minionej epoki lub ważnego wydarzenia historycznego.
Tego rodzaju poczucie „obcowania z historią” nie towarzyszy nam w równym stopniu
podczas rozgrywki – przykładowo w gry ośmiobitowe2, gdyż są one częścią historii najnowszej, wobec której nie mamy jeszcze odpowiedniego dystansu. Gdy jednak
spojrzymy na te same gry z właściwej perspektywy, dostrzeżemy, że są one istotnym
dziedzictwem, nie tylko kultury popularnej w ogóle, ale również rodzimej tradycji
ludycznej. Ośmiobitowe gry komputerowe, w które grano w Polsce w okresie PRL są
bowiem świadectwem lokalnej kultury grania, która już nie istnieje, a której opisanie
i zachowanie jest równie ważne jak inne badania i próby dokumentacji tamtej epoki.
Mówiąc o historii gier komputerowych zapominamy często, że najstarsze zabytki
elektronicznej rozrywki pochodzą nie tylko ze Stanów Zjednoczonych, gdzie rozwinęła się ona najszybciej, ale także z Polski. Łódzki historyk gier Bartłomiej Kluska
[2011, 5–8] opisuje Marienbad [Podgórski, 1962], uznawany obecnie za pierwszą polską grę komputerową i stworzony na potrzeby maszyny liczącej Odra 1003. Wykorzystywany do logicznych pojedynków3 prototyp – pierwszego seryjnie produkowanego
nad Wisłą – komputera tranzystorowego znajdował się w Zarządzie Topograficznym
Sztabu Generalnego Wojska Polskiego we Wrocławiu. Podobnie jak w przypadku wielu innych pionierskich gier (np. Tennis for Two [Higinbotham, 1958] lub Maze War [
Colley, 1974]), Marienbad powstał na terenie instytucji rządowej, co oczywiście wynikało ze strategicznego znaczenia tych niezwykle kosztownych urządzeń. Jakkolwiek
kiedyś Odra była symbolem triumfu polskiej myśli technicznej, to po upadku PRL
bardzo szybko stała się reliktem poprzedniej epoki i wraz z transformacją – w tym
wypadku technologiczną – została zastąpiona przez nową generację maszyn. Jak
mnie poinformowano, Centrum Informatyki Uniwersytetu Łódzkiego było w posiadaniu komputerów Odra w czasach komunistycznych, ale na początku lat 90. XX wie2 Chodzi tutaj o gry tworzone na komputery osobiste i platformy do grania oparte na architekturze
ośmiobitowej, popularne – w zależności od części świata – począwszy od lat 70. do połowy lat 90. XX
wieku. Przykładowe sprzęty z tej generacji to konsola Nintendo Entertainment System lub mikrokomputer Atari 800 XL.
3 Marienbad był adaptacją wariantu chińskiej gry liczbowej Nim, polegającej na usuwaniu elementów ze zbioru, znanej z filmu Zeszłego roku w Marienbadzie (reż. A. Resnais, 1962).
121Gry komputerowe jako dziedzictwo kulturowe
ku sprzedało je na odzysk złota4. Ironią losu jest zaś fakt, że zakupione za pozyskane
fundusze „nowoczesne” komputery osobiste wyszły z użycia jeszcze szybciej, niż ich
poprzedniczka i już dawno zostały zlikwidowane. Dzisiaj możemy pisać o Marienbadzie tylko w czasie przeszłym, ponieważ nie zachowały się oryginalne listy rozkazów,
co więcej próżno szukać sprawnej Odry 1003. O ile sam algorytm Marienbadu można
odtworzyć w nowym środowisku programistycznym, to rekonstrukcja rozgrywki na
komputerze tranzystorowym z użyciem dalekopisu byłaby zdecydowanie większym
wyzwaniem5.
Niestety problemy z konserwacją materialnych śladów gier są jednym z kluczowych wyzwań, jeśli chodzi o ich zachowanie. Ta fizyczna zależność nie dotyczy oczywiście tylko gier, ale także odnosi się do innych mediów takich jak fotografia, film
czy nawet malarstwo lub rzeźba. Nie trudno zatem wywnioskować, że wytrzymałość
materialnego nośnika musi mieć znaczenie dla ich zachowania. W tym zestawieniu
marmur stanowi chyba jeden z najtrwalszych materiałów stosowanych przez sztukę,
ale nawet on nie jest w stanie zapewnić integralności dzieła, o czym przypomina nam
sylwetka Wenus z Milo.
Wprawdzie plastiki używane w sprzęcie do grania są relatywnie trwałe i rozkładają się bardzo długo, o czym ostrzegają nas na co dzień ekolodzy, to okazuje się, że gry
są bardziej narażone na proces tak zwanego cyfrowego rozkładu (ang. digital decay),
czyli postępującą utratę możliwości odczytu artefaktów cyfrowych [Swalwell, 2009,
265–66]. Odpowiedzialny za to zjawisko jest nie tylko okres przydatności do użycia
tworzyw sztucznych, ale przede wszystkim układów scalonych, systemów operacyjnych i nośników danych. Jeśli chodzi o te ostatnie, to paradoksalnie im nowsze, tym
bardziej są podatne na upływ czasu, a więc choć napędy taśmowe dzisiaj są postrzegane jako anachroniczne, to stanowią podstawę funkcjonowania największych archiwów6. Niemniej, jak mówią sami archiwiści [Sterlin 2003], nie ma metody zachowania bitowych ciągów danych, która realnie zagwarantowałaby ich odczyt chociażby
za 50 lat. Zatem choć gry komputerowe są rdzennie cyfrowe (ang. born digital), a więc
każda kolejna kopia danego tekstu jest jakościowo tożsama z oryginałem, nie wyzwa4 Odra miała pozłacane złącza krawędziowe, a ilość cennego kruszcu w całej maszynie była znacząca.
5 Aczkolwiek podobne przedsięwzięcie, mające na celu odtworzenie gry Tennis for Two w pięćdziesięciolecie jej powstania, zakończyło się sukcesem [zob. Greenberg, 2008].
6 Ogromny przyrost wytwarzanych i składowanych danych w obszarze mediów społecznościowych
skłania firmy takie jak Google i Facebook do budowania centrów tak zwanej „zimnej archiwizacji” (ang.
cold storage), gdzie eksabajty (1 EB = 1 mln TB) informacji są zapisywane na taśmowej pamięci magnetycznej.
122 Maria B. Garda
la to ich od wszystkich problemów mediów analogowych. Obecnie masowo digitalizuje się filmy przedwojenne przez wzgląd na ulegającą degradacji taśmę nitro, a więc
podejmuje się wyścig z czasem, którego celem jest skopiowanie treści z nietrwałych
nośników. Dokładnie w takiej samej sytuacji znajdą się kiedyś kartridże z ośmiobitowymi grami z lat 80. XX wieku. Co więcej, konsole do gier z tego okresu także mogą
z czasem przestać być zdatne do użytku. Zatem choć egzemplarzy konsoli Nintendo
Entertainment System wyprodukowano bez porównania więcej niż komputera Odra
1003, to nie oznacza, że za 50 lat uruchomienie Super Mario Bros. [Nintendo 1985] na
pierwotnie przeznaczonym mu sprzęcie będzie technicznie łatwiejsze niż odtworzenie rozgrywki w Marienbad.
Melanie Swalwell [2007, 263] przyrównuje stare gry w wersjach pudełkowych do
drogiej porcelany wytwarzanej przez manufaktury takie jak Wedgwood. To zestawienie jest bardzo trafione, gdyż gry są także produkowane masowo i ze względu na
swoją – w tym wypadku zarówno materialną jak i cyfrową – „kruchość”, z czasem
zyskują na wartości jako przedmiot zainteresowania kolekcjonerów. Podążając za tokiem myślenia Waltera Benjamina [zob. 2007], australijska badaczka sądzi, że owe
nieliczne „białe kruki”, które ostały się spośród niegdyś licznych serii, nabierają tego
samego charakteru wyjątkowości, który obecnie kulturowo przynależy ręcznie wykonanym dziełom sztuki. Dodatkowo w tym kontekście istotna wydaje się pewna aura
historyczności, powiedzielibyśmy „patyna czasu”, która w odniesieniu do współcześnie wytwarzanych obiektów – szczególnie tych uwarunkowanych technologicznie
– zaczyna ujawniać się znacznie szybciej, niż miało to miejsce niegdyś. Jako przykład
niech posłużą nam stare samochody, które po 25 latach od daty produkcji można zarejestrować jako pojazd zabytkowy, podczas gdy czasem zauważamy nawet po kilku
sezonach, że wzornictwo danego modelu „wyszło z mody”.
Kolekcjonerstwo i zamiłowanie do estetyki retro łączą się w ramach praktyki kulturowej określanej jako retrogranie (ang. retrogaming), czyli użytkowanie i zbieranie
dawnego sprzętu służącego do grania oraz emulowanie7 starych gier na nowszych
platformach. Kluczową kategorią dla dyskursu retrograczy jest pojęcie oryginalnego
doświadczenia (ang. original experience), odnoszące się do potrzeby zachowania doświadczenia rozgrywki takim „jakie było naprawdę” [Swalwell, 2013, 2]. Jest to szczególnie widoczne w dyskusjach dotyczących emulatorów [zob. tamże, 2–5], gdzie jako
główne kryterium oceny oprogramowania stosuje się wrażenie autentyczności, a więc
jak najdokładniejsze zachowanie oryginalnych własności gry z uwzględnieniem efek7 Emulowanie – duplikowanie funkcjonalności jednego systemu komputerowego na drugim.
123Gry komputerowe jako dziedzictwo kulturowe
tów jakie były charakterystyczne dla konkretnej symulowanej platformy. Oczywiście
emulacja sama w sobie nie jest rozwiązaniem preferowanym przez retrograczy, gdyż
odtworzenie doświadczenia takim „jakie było naprawdę” zakłada użycie oryginalnego sprzętu podłączonego do monitora z epoki. Ma to znaczenie o tyle, o ile specyfika
teraźniejszych rozwiązań technicznych może wpływać na recepcję gry. Poza uwarunkowaniami sprzętowymi, istotna jest także posiadana edycja danego tytułu, a więc
konkretna wersja skompilowanego kodu. Co ciekawe, najwięcej trudności w tym
kontekście sprawiają te produkcje, które odniosły największy sukces i posiadają wiele
reedycji oraz konwersji. Słynne Robbo [Pelc 1989], rodzima wariacja na temat serii
Boulder Dash, jest chyba najczęściej klonowanym polskim tytułem w historii. Gra została początkowo wydana na ośmiobitowe komputery Atari, ale ze względu na swoją
wielką popularność, prostotę i możliwość tworzenia własnych dodatkowych poziomów, jest do dzisiaj rozwijana przez fanów i adaptowana na nowe platformy. Wydaje
się, że nie ma urządzenia, na które nie powstałaby jakaś permutacja Robbo, począwszy
od wszystkich modeli komputerów osobistych, które były użytkowane w Polsce w latach 90. ubiegłego wieku, a na współczesnych propozycjach mobilnych skończywszy.
Mamy zatem plejadę przeróżnych gier-klonów, z których choć każdy jest podobny do
oryginalnej gry, szczególnie w zakresie mechaniki, to jednak wygląda często bardzo
odmiennie. Choć gra została ocalona od zapomnienia, można zadać sobie pytanie,
co ma wspólnego rozgrywka w Robbo na smartfonie z oryginalnym doświadczeniem
z tak zwanego „małego Atari”?
Osobnym problemem jest zachowanie gier sieciowych. Współczesne tytuły takie
jak World of Tanks [Wargaming.net, 2011] są zależne od serwera utrzymywanego
przez wydawcę gry, więc choć obecnie jest to jedna z popularniejszych gier MMO
(ang. Massively multiplayer online), to sytuacja może w przyszłości ulec zmianie. O ile
wcześniejsze gry wieloosobowe, takie jak MUD-y (ang. Multi-User Dungeon), nie
były tak wymagające technicznie i mogą być utrzymywane przez najwierniejszych
fanów, o tyle nawet relatywnie liczna baza entuzjastów nie będzie w stanie sfinansować infrastruktury World of Tanks. Dodatkowym utrudnieniem jest kwestia praw
autorskich, które w przypadku pierwszych MUD-ów należały często do niezależnego
twórcy – chętnie nieodpłatnie udostępniającego grę, podczas gdy właścicielami praw
do nowych produkcji bywają wielkie koncerny medialne prowadzące zupełnie inną
politykę odnośnie własności intelektualnej.
Wydaje się, że odtworzenie rozgrywki sieciowej po wielu latach przypominałoby pod wieloma względami działania historycznych grup rekonstrukcyjnych. Choć
wątpliwym jest, aby ktoś pokusił się o zrekonstruowanie największych bitew MMO,
124 Maria B. Garda
takich jak starcia w uniwersum EVE Online [CCP Games, 2003-] – na przykład Battle of Asakai [Petite 2013]. Takie gigantyczne konfrontacje, w których uczestniczy do
kilku tysięcy graczy, są dokumentowane w postaci filmów lub galerii zdjęć najwyższej
rozdzielczości (4K), a więc de facto istnieje zapis historyczny tych wydarzeń, stanowiący odpowiedni punkt odniesienia dla prób ich odtworzenia. Być może, podobnie jak w wypadku rekonstrukcji bitwy pod Grunwaldem, mielibyśmy do czynienia
z odegraniem punktów kulminacyjnych bitwy przy pomocy mniejszych sił, niż miało
to miejsce w rzeczywistości. Przywrócenie do życia społecznego kontekstu rozgrywki
jest jednak zupełnie niemożliwe. Jest to problem, z którym borykają się także miłośnicy gier arkadowych, które funkcjonowały w ramach nieistniejących już salonów gier.
Gry komputerowe wydają się tak silnie należeć do teraźniejszości, że do niedawna
nie zastanawiano się, co z nimi będzie za kilkadziesiąt lat. Gdyby nie działania retrograczy, liczne tytuły z lat 80. XX wieku zapewne nie przetrwałyby do dzisiaj. Środowiska te skupiają się przede wszystkim na emulacji jako metodzie udostępnienia gier
nowym pokoleniom graczy. Jest to jednak tylko jedna z możliwych strategii jaką można przyjąć starając się zachować gry komputerowe dla potomności. Pozostałe sposoby
wiążą się z zaangażowaniem instytucjonalnym.
Zachowaniem gier zajmują się w Polsce także sformalizowane inicjatywy takie
jak Fundacja Promocji Retroinformatyki „Dawne Komputery i Gry” z Wrocławia lub
Muzeum Historii Komputerów i Informatyki w Katowicach. Choć nie mogą one jeszcze konkurować z wiodącym na świecie ośrodkiem zachowania gier komputerowych
– Computerspielemuseum w Berlinie8, to wykonują niemożliwy do przecenienia wysiłek na rzecz zachowania regionalnej historii informatyki i gier cyfrowych. Cel ten
także realizują niektóre instytucje państwowe, takie jak biblioteki publiczne, co określają przepisy prawa polskiego.
Jeśli chodzi o instrumenty legislacyjne, to teoretycznie rzecz biorąc, Polska jest
całkiem dobrze przygotowana. Ustawa o obowiązkowych egzemplarzach bibliotecznych obejmuje wszelkie „publikacje”, przez które „należy rozumieć dzieła zwielokrotnione dowolną techniką w celu rozpowszechnienia, a w szczególności: (…)
c. audiowizualne utrwalające dźwięk, obraz lub obraz i dźwięk, (…); d. zapisane
na nośnikach elektronicznych; e. oprogramowanie komputerowe” [Dz.U. 1996 nr
152 poz. 722 art. 2], a więc także gry komputerowe. Z kolei przez „wydawcę” należy „rozumieć osobę prawną, jednostkę organizacyjną nie posiadającą osobowości
8 Computerspielemuseum Berlin (pol. Muzeum Gier Komputerowych w Berlinie) zostało po raz
pierwszy otwarte w 1997 roku, a ponownie (po okresie działania jedynie on-line) w roku 2011.
125Gry komputerowe jako dziedzictwo kulturowe
prawnej oraz osobę fizyczną, która prowadzi na obszarze Rzeczypospolitej Polskiej
działalność polegającą na publikowaniu dzieł; domniemywa się, że wydawcą jest
osoba, której nazwę lub nazwisko uwidoczniono w tym charakterze na egzemplarzach publikacji” [tamże]. Hipotetycznie każda gra „wydana” w Polsce – w rozumieniu tej ustawy – powinna trafić do uprawnionych bibliotek, chociażby do Biblioteki Narodowej w Warszawie. W praktyce niestety niewielu wydawców stosuje
się do tej zasady, a jeśli już to się zdarza, to często wiele lat po premierze i w formie
którejś reedycji, a nie oryginalnego wydania.
Środki egzekwowania ustawy o egzemplarzu obowiązkowym istnieją, ale właściwie nigdy nie są stosowane, co wynika z niezwykle ograniczonej ilości kustoszy
zajmujących się obiektami rdzennie cyfrowymi, którzy są jednocześnie ekspertami
w zakresie historii gier komputerowych. Jedyną możliwością poprawy tej sytuacji
jest uświadamianie twórców gier, że wysyłając egzemplarz obowiązkowy troszczą się
o dziedzictwo kulturowe własnego kraju, a więc co za tym idzie dbają także o swoje
miejsce w historii. Przykładem producenta elektronicznej rozgrywki, który niezwykle
skrupulatnie dba o zachowanie swojej spuścizny jest Nintendo [zob. Suominen 2011]
i wydaje się, że każda duża firma powinna pójść ich śladem. Niemniej w dalszym ciągu brakuje rozwiązań, które pozwolą zachować gry autorstwa mniejszych studiów lub
twórców niezależnych, w szczególności te wydawane lokalnie. Co od razu przywołuje
kolejną trudność, związaną z archiwizacją tytułów wydawanych w dystrybucji cyfrowej, które nigdy nie były publikowane w formie pudełkowej. Gromadzenie tego rodzaju zbiorów i ich udostępnianie w jednostce publicznej jest wysoce problematyczne.
Niemniej dopóki nie powstanie państwowa instytucja kultury, którą na wzór Filmoteki Narodowej możnaby określić mianem „Groteki Narodowej”, biblioteki są jedyną
szansą na zgromadzenie współczesnych gier – teraz, a więc w momencie, kiedy są one
bez trudu dostępne.
Wobec tak trudnej sytuacji, może warto jednak rozważyć propozycję Newmana
[2012, 158–160], który odrzuca strategie skupione na oryginalnym doświadczeniu
i emulacji, a zamiast nich proponuje zwrot ku zapisowi samej rozgrywki (ang. gameplay). Jego zdaniem tego rodzaju archiwizacja, a więc nagranie procesu grania w formie tak zwanego let’s play9, uzupełnione o dokumentację kultury grania danej epoki,
stanowi materiał, który może nam znacznie więcej powiedzieć o historii gier takich
„jakie były naprawdę”, niż zachowanie ich materialnych śladów. Za odejściem od ka9 Let’s play – to udokumentowany, najczęściej za pomocą nagrania wideo, proces rozgrywki, który
zazwyczaj opatrzony jest komentarzem grającego; jako forma audiowizualna został spopularyzowany
na serwisie YouTube.
126 Maria B. Garda
tegorii oryginalnego doświadczenia jest także Swalwell [2013, 11–12], ale jej zdaniem
historycy gier powinni myśleć o sobie nie jako o archiwistach, ale bardziej jak o archeologach, gdyż w przyszłości odtworzenie kultury grania danej epoki będzie wymagało
korzystania z wielu źródeł, a większość z tych przedmiotów nie będzie już spełniać
swoich pierwotnych funkcji. Podobnie jak w przypadku muzeów etnograficznych,
przyszłe muzea gier komputerowych będą przede wszystkim starały się odtworzyć
minione epoki gier komputerowych prezentując granie jako praktykę kulturową osadzoną w historii życia codziennego.
Przez wzgląd na swoją techniczną i cyfrową nietrwałość, gry komputerowe potrzebują ochrony być może jeszcze bardziej niż inne znane nam dobra kultury. Polsce jest
jeszcze daleko do krajów, które dbają o swoją ludyczną przeszłość tak jak Stany Zjednoczone czy Niemcy. Niemniej posiadamy bardzo dobrze zorganizowane środowiska
retrograczy, które zgromadziły znaczące materiały dotyczące naszej lokalnej historii
gier komputerowych. Najwyższa pora, aby wszelkiego rodzaju instytucje i inicjatywy
zajmujące się opieką nad dziedzictwem kulturowym, zaczęły współpracować z kolekcjonerami, twórcami i historykami gier, podejmując wspólne wyzwanie zachowania
gier cyfrowych dla przyszłych pokoleń. Niezależnie od obranych strategii, istotną rolę
w tym procesie powinni odgrywać groznawcy, gdyż pewne jest tylko przetrwanie gier
najpopularniejszych, a to eksperci powinni zbadać, które tytuły miały największe
znaczenie dla danej epoki. Znajdujemy się w nietypowym momencie polskiej historii
gier, kiedy są jeszcze wśród nasz pionierzy tego zjawiska, lecz wkrótce może nam ich
zabraknąć i nie będziemy w stanie odtworzyć dawnej kultury gier za pomocą metod
historii mówionej, ale – tak jak mówi Swalwell – pozostanie nam rola archeologów.
Jako groznawcy, nie popełniajmy błędów filmoznawców, którzy dopiero w latach 80.
XX wieku zdali sobie sprawę, że mają błędne pojęcie o okresie wczesnego kina. Nie
pozwólmy grom umrzeć zanim je poznamy.
Bibliografia
Benjamin, Walter. 2007 [oryg. 1968]. Unpacking My Library. A Talk about Book Collecting (tłum. H. Zohn). w: H. Arendt (red.), Illuminations, ss. 59–67.New York:
Schocken Books.
Greenberg, Diane. 3 listopada 2008. Celebrating ‘Tennis for Two’ With A Video Game
Extravaganza. Dostęp: http://www.bnl.gov/newsroom/news.php?a=2964
Kluska, Bartłomiej, Rozwadowski, Mariusz. 2011. Bajty Polskie. Łódź: Orka.
127Gry komputerowe jako dziedzictwo kulturowe
Newman, James. 2012. Best before: Videogames, Supersession and Obsolescence. Milton Park, Abingdon, Oxon; New York: Routledge.
NID. 2013. Ochrona Dziedzictwa Kulturowego. Dostęp: http://www.nid.pl/pl/Informacje_ogolne/Ochrona_dziedzictwa_kulturowego/
Petitte, Omri. 28 stycznia 2013. EVE Online’s Battle of Asakai: Who Was Involved, the
Stakes, and the Aftermath. Dostęp: http://www.pcgamer.com/2013/01/28/eve-online-battle-asakai/
Sterling, Bruce. 2003. Digital Decay. w: A. Depocas, J. Ippolito, and C. Jones (red.), ss.
11–22. New York and Montreal: the Solomon R. Guggenheim Foundation. Dostęp:
http://thoughtmesh.net/publish/299.php.
Suominen, Jaakko. 2012. Mario’s Legacy and Sonic’s Heritage: Replays and Refunds
of Console Gaming History. Dostęp: http://www.digra.org/wp-content/uploads/
digital-library/12168.57359.pdf.
Swalwell, Melanie. 2007. The Remembering and the Forgetting of Early Digital Games:
From Novelty to Detritus and Back Again. w: „Journal of Visual Culture” 6 (2)
(August): 255–273.
———. 2009. Towards the Preservation of Local Computer Game Software Challenges,
Strategies, Reflections. w: „Convergence: The International Journal of Research
into New Media Technologies” 15 (3) (August): 263–279.
———. 2013. Moving on from the Original Experience: Games History, Preservation
and Presentation. Dostęp: http://www.digra.org/wp-content/uploads/digital-library/paper_454.pdf
Data dostępu do materiałów internetowych: 30 września 2013.
Ludografia
Higinbotham, William,1958. Tennis for Two [konstrukcja własna], USA.
Colley, Stephen, 1974. Maze War [Imlac], USA.
Nintendo. 1985. Super Mario Bros. [NES], USA: Nintendo.
Pelc, Janusz. 1989. Robbo. [Atari XE/XL], Polska: LK Avalon.
Podgórski, Witold. 1962. Marienbad. [Odra 1003], Polska.
Wargaming.net. 2011. World of Tanks [PC], Polska Wargaming.net.
Projekt został sfinansowany ze środków Narodowego Centrum Nauki przyznanych
na podstawie decyzji numer DEC-2012/07/B/HS2/00419.
128
Summary
Computer games as cultural heritage
The aim of the article is to discuss the challenges of computer games preservation as
a cultural heritage, focusing on the Polish perspective. Computer games are predominantly perceived as ‘new media’, despite the fact that their history dates back to
the mid-20th century. It is important to understand that not only the early computer
games are already ‘old media’ but all the digital games are. They may be perceived
as ‘dying media’ vulnerable to unprecedented obsolescence. The article explores the
consequences of digital decay and the notion of original experience in the context of
conservation strategies. It suggests that there is still a need for a more conscious inclusion of computer games within the agenda of the Polish heritage institutions.
Keywords: computer games preservation, cultural heritage, digital decay, original
experience, retrogaming
mgr Maria B. Garda – groznawczyni, asystentka w Katedrze Mediów i Kultury Audiowizualnej na Uniwersytecie Łódzkim, gdzie zajmuje się grami komputerowymi,
kulturą popularną i historią mediów; publikowała między innymi w „Homo Ludens”
i „Przeglądzie Kulturoznawczym”.